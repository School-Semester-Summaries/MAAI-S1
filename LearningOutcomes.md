## 2.5 Leeruitkomsten
Bij de master Applied AI werk je in een jaar toe naar een eindniveau dat is beschreven in een viertal
leeruitkomsten.
- A. Contextualiseren en Ontwerpen
- B. Ontwikkelen / Modelleren
- C. Evalueren
- D. Zelfsturing

Deze vier leeruitkomsten staan hieronder verder beschreven en zijn weer onderverdeeld in
meerdere beoordelingscriteria. Zowel in het eerste, als het tweede blok worden alle
beoordelingscriteraia geëvalueerd.
In het eerste blok krijg je nog relatief veel sturing van de docenten en naarmate je verder in de
opleiding komt, hoe meer zelfstandigheid van je wordt verwacht. Verder is het eerste project qua
complexiteit minder complex dan projecten later in de opleiding. Op deze manier werk je langzaam
toe naar het eindniveau van de opleiding.

### A. CONTEXTUALISEREN EN ONTWERPEN
Je ontwerpt AI-oplossingen en handelt daarbij vanuit expliciet gemaakte ethische normen en waarden. Voor
deze ontwerpen werk je intensief samen met belanghebbenden en collega’s.


#### Beoordelingscriteria
<table>
  <tr>
    <td>A1</td>
    <td>Je doet onderzoek om het probleem en oplossingsrichtingen in de context in kaart te brengen, herformuleert het vraagstuk, weegt en toetst de belangen van de opdrachtgever, eindgebruiker en andere belanghebbenden.</td>
  </tr>
  <tr>
    <td>A2</td>
    <td>Je stelt voor een AI-oplossing juridische, ethische, organisatorische, functionele en technische requirements op.</td>
  </tr>
  <tr>
    <td>A3</td>
    <td>Je ontwerpt en verfijnt de kwaliteit van het ontwerp door AI-specifieke ontwerprichtlijnen toe te passen en daarbij te kijken naar aspecten zoals vertrouwen, veiligheid, privacy, elegante foutafhandeling (waaronder edge cases), feedback en controlemechanismen.</td>
  </tr>
  <tr>
    <td>A4</td>
    <td>Je onderbouwt in hoeverre AI geschikt is voor een gegeven vraagstuk en maakt een weloverwogen keuze welke mate van automatisering daarbij gewenst is, gelet op technische, maatschappelijke en ethische aspecten.</td>
  </tr>
</table>

### B. ONTWIKKELEN EN MODELLEREN
Je ontwikkelt AI-oplossingen. Hierbij toon je niet alleen diep begrip van de technologie, maar weet wanneer
welke techniek toe te passen en hoe deze te integreren in een bredere oplossing. Hierbij werk je vanuit
ethische principes en morele waarden.

#### Beoordelingscriteria
<table>
  <tr>
    <td>B1</td>
    <td>Je verkent en prepareert een dataset voor het trainen en testen van een AI-model en kan de voor- en nadelen van het gebruik van een bestaande dataset onderbouwen, rekening houdend met technische en ethische randvoorwaarden.</td>
  </tr>
  <tr>
    <td>B2</td>
    <td>Je stelt op basis van requirements en data een geschikte architectuur voor een AI-oplossing op en selecteert daarvoor passende AI-technieken gebruik makend van bijvoorbeeld machine learning, deep learning, kennisrepresentatie, computer vision en natural language processing.</td>
  </tr>
  <tr>
    <td>B3</td>
    <td>Je ontwikkelt een nieuw of voorgetraind AI-model volgens een iteratief en systematisch proces.</td>
  </tr>
</table>

### C. EVALUEREN EN MONITOREN
Je monitort en evalueert voortdurend AI-oplossingen en AI-technologie en reflecteert op de
maatschappelijke impact van de AI-oplossing.

#### Beoordelingscriteria
<table>
  <tr>
    
<td>C1</td> 
<td>Je evalueert hoe de ontwikkelde oplossing werkt en welke (ongewenste) consequenties de AI-oplossing kan hebben voor individu en maatschappij en treedt hierover in gesprek met vakgenoten.</td>
  </tr>
<tr>
  
<td>C2</td> 
<td>Je evalueert en beoordeelt de kwaliteit van een AI-model aan de hand van kwaliteitscriteria die in het vakgebied erkend worden zoals robustness, performance, scalability, explainability, model complexity en resource demand.</td>
</tr>
<tr>
  
<td>C3</td> 
<td>Je test samen met stakeholders je oplossing met behulp van een prototype in de werkelijke context, en neemt de inzichten mee in je iteratieve proces.</td>
</tr>
</table>

### D. ZELFSTURING
Je kan zelfstandig bepalen wat nodig is om een complex AI-vraagstuk op te lossen, kan hierbij mogelijke
lacunes in de eigen kennis of vaardigheden bepalen en daarvoor een passende aanpak hanteren om deze
lacunes op te lossen.

#### Beoordelingscriteria
<table>
<tr>
  
<td>D1</td> 
<td>Je verzamelt en verwerkt actief feedback over de eigen kennis, vaardigheden en ontwikkeling en laat zien deze feedback te kunnen gebruiken om je werk te verbeteren.</td>
</tr>  
<tr>
  
<td>D2</td> 
<td>Je kan zelfstandig een onderzoek opzetten, uitvoeren en schriftelijk en mondeling rapporteren volgens de geldende standaarden uit het vakgebied.</td>
</tr>
<tr>
  
<td>D3</td> 
<td>Je kiest robuuste en valide onderzoeksmethoden en draagt zo bij aan de ontwikkeling van nieuwe kennis in het AI-vakgebied.</td>
</tr>
</table>
