Om meer inzicht te krijgen in de huidige situatie en context van de OVER-gemeenten konden alle projectgroepen tot **21 november** vragen indienen. De docenten selecteerden vervolgens de vragen om doublures te voorkomen. Medewerkers van de OVER-gemeenten hebben deze vragen beantwoord. De antwoorden zijn hieronder te vinden.

- **Q1: Projectomvang -- Hoe belangrijk is het om schrijvers een assistent te bieden die hen ondersteunt tijdens het schrijfproces?**

  Het bieden van een assistent kan voor sommige collega’s helpend zijn, omdat er direct feedback wordt gegeven. Wij hopen/verwachten dat collega’s hier snel van kunnen leren. Wij kunnen ons voorstellen dat dit niet voor alle collega’s prettig werkt en dat zij hier niet allemaal gebruik van zullen maken.

  Wij vinden daarom een oplossing die achteraf het stuk verbetert en aanpast conform de schrijfwijzer ook heel prettig. Mogelijk met optie voor functie aan- of uitzetten naar wens van de gebruiker?
- **Q2: Projectomvang -- Hoe belangrijk is het om te beoordelen of brieven voldoen aan de vereiste leesbaarheidsnormen?**

  Het is heel belangrijk om te beoordelen of brieven voldoen aan de vereiste leesbaarheidsnormen. Gemeentelijke brieven gaan vaak over zaken die direct invloed hebben op het leven van inwoners, zoals belastingen, vergunningen, ondersteuning of regelingen. Als de tekst te ingewikkeld is, kunnen mensen de informatie verkeerd begrijpen of belangrijke stappen missen. Dat kan leiden tot onzekerheid, fouten of zelfs problemen.

  Door te controleren of een brief op B1-niveau is geschreven, weet je zeker dat de meeste inwoners de tekst goed kunnen volgen. Dit maakt de communicatie eerlijker, duidelijker en toegankelijker voor iedereen. Bovendien scheelt het tijd en vragen voor de gemeente, omdat inwoners sneller begrijpen wat er van hen wordt verwacht.
- **Q3: B1-niveau & Begrijpelijke Taal -- Worden er momenteel Engelse woorden in brieven gebruikt, of uitsluitend Nederlandse?**

  Uitsluitend Nederlands.
- **Q4: Huidig Schrijfproces en Workflow -- Hoe verloopt de volledige procedure van het schrijven van een brief (van aanvraag tot verzending)?**

  Dat kan verschillen, veel afdelingen werken met standaardbrieven, waarbij veel al voorgeschreven is en de medewerker alleen kleine aanpassingen hoeft te doen die van toepassing zijn op de situatie van de inwoner.

  Echter zijn er ook teams, denk aan juridische zaken, die brieven of stukken moeten schrijven die direct op de vraag aansluiten; hierbij moet de medewerker zelf een stuk schrijven.

  Standaardbrieven worden vaak op voorhand door een medewerker van de afdeling gemaakt. Ook is het per team verschillend of brieven getoetst worden; daar hebben we als organisatie geen eenduidige werkwijze in.
- **Q5: Huidig Schrijfproces en Workflow -- Welke rollen zijn betrokken bij het schrijfproces? (bijv. consulent, juridisch medewerker, kwaliteitsmedewerker, communicatie)**

  Alle rollen, door de hele organisatie. Ook beleid, vergunningen etc.
- **Q6: Huidig Schrijfproces en Workflow -- Wat zijn de huidige pijnpunten of vertragingen in het proces? (bijv. juridisch taalgebruik, inconsistentie, veel correctierondes)**

  Niet op een eenduidige manier communiceren, onbekend met de werkwijze, veel tijd om brieven van anderen te toetsen/controleren.
- **Q7: Kwaliteitscontrole & Werkinstructies -- Welke specifieke onderdelen van de schrijfwijzer zijn de grootste knelpunten in het huidige gebruik?**

  Het is een groot document, waarvan wij denken dat deze in de praktijk bij weinig mensen bekend is. Hierdoor is het gevaar dat dit een papieren werkelijkheid is en dat de medewerkers allemaal op eigen wijze door blijven communiceren.

  Wij zoeken een tool waarmee we op een meer eenduidige manier, conform afspraken, kunnen communiceren.

  De schrijfwijzer geeft ons, naast de schrijfstijl, ook veel detailrichtlijnen voor een eenduidige werkwijze, zoals de manier van een telefoonnummer noteren en het gebruiken van opsommingstekens. Om dit allemaal handmatig te wijzigen bij de huidige brieven zal ons enorm veel tijd kosten. De AI-tool moet ervoor zorgen dat dit voor elke brief (en dus elke afdeling) gelijk is.
- **Q8: AI-gebruik, Behoeften & Beslissingen -- Wat is volgens jullie de ideale werkwijze voor het schrijven/evalueren van brieven met AI?**

  Het liefst hebben we een tool die het schrijven makkelijk maakt voor de schrijver (tijdwinst) en die de brieven zodanig toetst dat dit niet door een (tweede) collega hoeft te gebeuren.

  We zoeken een tool voor zowel het herschrijven van huidige brieven, als een tool die ondersteunend is bij het schrijven van nieuwe brieven. Een tool die ons hierbij ondersteunt qua schrijfwijze (taalgebruik, zinsopbouw) en die het ons ook leert, zodat wij zien waar we vaak de fout in gaan qua schrijfstijl.

  _Opmerking van Maikel:_ Mee eens, als de grootheid van het document in kleine stappen kan worden gerefereerd zal dat helpen. Ter illustratie: in de tooling voor het digitaal anonimiseren wordt er aan het einde van het document een grondslag gegeven voor de anonimisering. Zie Q6. Bijvoorbeeld: \`\`Gegevens geanonimiseerd o.b.v. grondslag Financiële gegevens B.6.1''.
- **Q9: AI-gebruik, Behoeften & Beslissingen -- Is er binnen de gemeente of elders al onderzoek gedaan naar AI-systemen om teksten begrijpelijker te maken?**

  Binnen de pilot M365 Copilot zijn er zeker mogelijkheden om teksten te redigeren naar begrijpelijkere leesniveaus. Dit biedt zeker standaard al aardige mogelijkheden, maar dat is niet gekoppeld aan de schrijfwijzer. Juist die combinatie zou de tool extra zinvol maken.