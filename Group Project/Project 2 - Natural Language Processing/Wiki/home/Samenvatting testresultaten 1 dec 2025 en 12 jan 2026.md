Dit was paragraaf 5.2 in het eerste rapport.

## Aanbevelignen die voortkwamen uit de eerste testronde

Om de praktische toepasbaarheid van de AI-tool voor gemeentelijke medewerkers te toetsen, is een paper prototype getest met medewerkers van de OVER-gemeenten (teamleider WMO-afdeling, een beleidsadviseur en een WMO-consulent) en met masterstudenten Applied AI. De deelnemers kregen de opdracht om met het prototype te werken, zoals het vinden en gebruiken van knoppen, en gaven feedback op de gebruiksvriendelijkheid, wenselijkheid, uitlegbaarheid en het vertrouwen in de tool. Uit de test kwamen bevindingen naar voren die hieronder kort zijn samengevat (Bijlage \\ref{app:testovergemeenten}):

* De AI-tool werd over het algemeen als gebruiksvriendelijk en intuïtief ervaren. De mogelijkheid om de AI-tool aan en uit te zetten werd als positief ervaren, omdat medewerkers eerst een kladversie kunnen schrijven zonder dat direct meldingen in beeld verschijnen. Het verschil tussen de knoppen ‘accepteren’ en ‘aanpassen’ was niet voor iedereen direct duidelijk.
* Het onderstrepen van fouten en waarom een suggestie wordt gegeven, werd als leerzaam en ondersteunend ervaren.
* Voorgesteld werd om de term ‘AI-assistent’ te vervangen door ‘schrijfwijzer assistent’, vanwege de duidelijke koppeling met de OVER-schrijfwĳzer en om de tool toegankelijker (minder technisch) te laten klinken.
* De bronverwijzing naar de schrijfwijzer werd als nuttig en leerzaam ervaren, maar hoeft niet twee keer te worden weergegeven.
* Sommigen gaven aan dat het overzichtelijker zou zijn om alle suggesties onder elkaar te tonen in plaats van per suggestie te navigeren. Anderen vonden dat het stap-voor-stap doorlopen van suggesties medewerkers helpt om bewust na te denken over hun keuze.
* Een knop ‘alles accepteren’ werd enerzijds als praktisch gezien, maar anderzijds als risicovol vanwege mogelijk te groot vertrouwen in de tool. Ook werd voorgesteld om een knop ‘nieuwe suggestie’ toe te voegen.
* Sommigen gaven aan behoefte te hebben aan extra ondersteuning, bijvoorbeeld in de vorm van onboarding.
* Voorgesteld werd dat een klik op een gemarkeerde fout de gebruiker automatisch zou moeten leiden naar de juiste pagina met uitleg en een suggestie.
* Als tip werd gegeven om bij het inschakelen van de tool een melding toe te voegen met de tekst ‘U bent zelf verantwoordelijk voor de inhoud van deze brief’, zodat medewerkers extra worden herinnerd aan hun verantwoordelijkheid.

---

## Aanbevelingen die voortkwamen uit de tweede testronde

Om de relevantie en gebruiksvriendelijkheid van het verbeterde prototype te evalueren, is een gebruikerstest uitgevoerd met twee Communicatie en Multimedia Design-experts. De deelnemers kregen de rol van een OVER-medewerker die brieven opstelt en beoordeelden de AI-tool aan de hand van een testplan gericht op relevantie en gebruiksvriendelijkheid (Bijlage \\ref{app:Testplan12jan}). De bevindingen (Bijlage \\ref{app:testcmd}) uit deze test zijn hieronder samengevat:

* De werking van de AI-tool werd over het algemeen als ondersteunend ervaren. Beide testers gaven aan dat het systeem helpt bij het nemen van beslissingen en dat de suggesties niet het gevoel geven dat de tool de schrijfkeuzes overneemt. Wel werd benadrukt dat de medewerker de brief altijd kritisch moet nalezen, ook wanneer alle suggesties zijn geaccepteerd. Dit zou duidelijker weergegeven moeten worden.
* Het gebruik van visuele signalen, zoals kleurgebruik en onderstrepingen, werd als effectief ervaren om snel te zien waar aanpassingen worden voorgesteld. Tegelijkertijd gaven testers aan dat het grote aantal kleuren en highlights bij eerste gebruik overweldigend kan zijn. Lichtere kleuren of een duidelijkere visuele hiërarchie werden als mogelijke verbeteringen genoemd.
* De relevantie van de suggesties werd overwegend positief beoordeeld. Met name de inhoudelijke uitleg en de koppeling aan de OVER-schrijfwijzer werden als leerzaam ervaren. Wel werd voorgesteld om de bronverwijzing prominenter te plaatsen, zodat gebruikers eerst begrijpen waarom een suggestie wordt gedaan voordat zij een keuze maken.
* De knoppen ‘Accepteren’, ‘Aanpassen’ en ‘Weigeren’ werden als functioneel en grotendeels relevant beschouwd. De betekenis van de knop ‘Aanpassen’ was echter niet voor iedereen direct duidelijk en werd als verwarrend ervaren, mede doordat deze functionaliteit nog niet volledig is uitgewerkt. Daarnaast werd opgemerkt dat de prominente kleur van de knoppen onnodig veel aandacht trekt.
* De manier van feedback geven in losse suggesties per zin sluit aan bij de huidige manier van werken van de testers. Wel werd aangegeven dat het visueel duidelijker moet zijn wanneer een hele zin wordt aangepast in plaats van slechts één woord, bijvoorbeeld door de volledige zin te highlighten en het specifieke woord extra te markeren.
* Een ander verbeterpunt ging over het ontbreken van een knop waarmee eerder geaccepteerde of geweigerde suggesties opnieuw bekeken kunnen worden.
* Tot slot werd de eindmelding die verschijnt nadat alle suggesties zijn verwerkt, waarin expliciet wordt benadrukt dat de gebruiker zelf verantwoordelijk blijft voor de inhoud van de brief, als waardevol ervaren. Wel werd opgemerkt dat de daarin opgenomen claim dat de brief op B1-niveau is geschreven niet met volledige zekerheid kan worden gedaan.